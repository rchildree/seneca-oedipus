SENECA
OEDIPUS
Childree's edition, based on Fitch, Zwierlein, Peiper/Richter, Boyle
Colometry readjusted to fit original(?) line-numbers from Gronovius
*********************************************************
	1   	~oedipus~#iam nocte Tītān dubius expulsā redit
	2   	et nūbe maestus squālidā exorītur iubar,
	3   	lūmenque flammā trīste lūctificā gerēns
	4   	prōspiciet avidā peste sōlātās domōs,
	5   	strāgemque quam nox fēcit ostendet diēs.
	6   	quisquamne rēgnō gaudet? ō fallāx bonum,
	7   	quantum malōrum fronte quam blandā tegis!
	8   	ut alta ventōs semper excipiunt iuga
	9   	rūpemque saxīs vasta dirimentem freta
	10  	quamvīs quiētī verberant flūctūs maris,
	11  	imperia sīc excelsa Fortūnae obiacent.
	12  	quam bene parentis scēptra Polybī fūgeram!
	13  	cūrīs solūtus exul intrepidus vagāns
	14  	(caelum deōsque testor) in rēgnum incīdī.
	15  	īnfanda timeō, nē meā genitor manū
	16  	perimātur; hoc mē Delphicae laurūs monent,
	17  	aliudque nōbīs maius indīcunt scelus.
	18  	est maius aliquod patre mactātō nefās?
	19  	prō misera pietās, ēloquī fātum pudet:
	20  	thalamōs parentis Phoebus et dīrōs torōs
	21  	nātō minātur impiā incestōs face.
	22  	hic mē paternīs expulit rēgnīs timor,
	23  	hōc ego penātēs profugus excessī meōs;
	24  	parum ipse fīdēns mihimet in tūtō tua,
	25  	Nātūra, posuī iūra. cum magna horreās,
	26  	quod posse fierī nōn putēs metuās tamen.
	27  	cūncta expavēscō mēque nōn crēdō mihi.
	28  	iamiam aliquid in nōs fāta mōlīrī parant.
	29  	nam quid rear quod ista Cadmēae luēs
	30  	īnfēsta gentī strāge tam lātē ēditā
	31  	mihi parcit ūnī? cui reservāmur malō?
	32  	inter ruīnās urbis et semper novīs
	33  	dēflenda lacrimīs fūnera ac populī struem
	34  	incolumis astō, scīlicet Phoebī reus.
	35  	spērāre poterās sceleribus tantīs darī
	36  	rēgnum salūbre? fēcimus caelum nocēns.
	37  	nōn aura gelidō lēnis afflātū fovet
	38  	anhēla flammīs corda, nōn Zephyrī levēs
	39  	spīrant, sed ignēs auget aestiferī canis
	40  	Tītān, leōnis terga Nemeaeī premēns.
	41  	dēseruit amnēs ūmor atque herbās color
	42  	āretque Dircē, tenuis Ismēnos fluit
	43  	et tinguit inopī nūda vix undā vada.
	44  	obscūra caelō lābitur Phoebī soror,
	45  	trīstisque mundus nūbilō pallet diē.
	46  	nūllum serēnīs noctibus sīdus micat,
	47  	sed gravis et āter incubat terrīs vapor;
	48  	obtēxit arcēs caelitum ac summās domōs
	49  	īnferna faciēs. dēnegat frūctum Cerēs
	50  	adulta et, altīs flāva cum spīcīs tremat,
	51  	ārente culmō sterilis ēmoritur seges.
	52  	nec ūlla pars immūnis exitiō vacat,
	53  	sed omnis aetās pariter et sexus ruit,
	54  	iuvenēsque senibus iungit et natīs patrēs
	55  	fūnesta pestis. ūna fax thalamōs cremat,
	56  	flētūque acerbō fūnera et questū carent.
	57  	quīn ipsa tantī pervicāx clādēs malī
	58  	siccāvit oculōs, quodque in extrēmīs solet,
	59  	periēre lacrimae. portat hunc aeger parēns
	60  	suprēmum ad ignem, māter hunc āmēns gerit
	61  	properatque ut alium repetat in eundem rogum.
	62  	quīn lūctū in ipsō lūctus exorītur novus,
	63  	suaeque circā fūnus exsequiae cadunt.
	64  	tum propria flammīs corpora aliēnīs cremant:
	65  	dīripitur ignis, nūllus est miserīs pudor.
	66  	nōn ossa tumulī lēcta discrētī tegunt;
	67  	ārsisse satis est. pars quota in cinerēs abit!
	68  	dēst terra tumulīs, iam rogōs silvae negant.
	69  	nōn vōta, nōn ars ūlla correptōs levant.
	70  	cadunt medentēs: morbus auxilium trahit.
	71  	affūsus ārīs supplicēs tendō manūs
	72  	mātūra poscēns fāta, praecurram ut prior
	73  	patriam ruentem, nēve post omnēs cadam
	74  	fīamque rēgnī fūnus extrēmum meī.
	75  	ō saeva nimium nūmina, ō fātum grave!
	76  	negātur ūnī nempe in hōc populō mihi
	77  	mors tam parāta. sperne lētālī manū
	78  	contācta rēgna, linque lacrimās, fūnera,
	79  	tābifica caelī vitia quae tēcum invehis
	80  	īnfaustus hospes, profuge iamdūdum ōcius
	81  	vel ad parentēs.
	    	~iocasta~#quid iuvat, coniūnx, mala
	82  	gravāre questū? rēgium hoc ipsum reor,
	83  	adversa capere, quōque sit dubius magis
	84  	status et cadentis imperī mōlēs labet,
	85  	hōc stāre certō pressius fortem gradū.
	86  	haud est virīle terga Fortūnae dare.
	87  	~oedipus~#abest pavōris crīmen ac probrum procul,
	88  	virtūsque nostra nescit ignāvōs metūs.
	89  	sī tēla contrā stricta, sī vīs horrida
	90  	Māvortis in mē rueret, adversus ferōs
	91  	audāx Gigantas obviās ferrem manūs.
	92  	nec Sphinga caecīs verba nectentem modīs
	93  	fūgī: cruentōs vātis īnfandae tulī
	94  	rictūs et albēns ossibus sparsīs solum,
	95  	cumque ē supernā rūpe iam praedae imminēns
	96  	aptāret ālās, verbera et caudae movēns
	97  	saevī leōnis mōre conciperet minās,
	98  	carmen poposcī. sonuit horrendum īnsuper,
	99  	crepuēre mālae, saxaque impatiēns morae
	100 	revulsit unguī vīscera expectāns mea.
	101 	nōdōsa sortis verba et implexōs dolōs
	102 	ac trīste carmen ālitis solvī ferae.
	103 	quid sēra mortis vōta nunc dēmēns facis?
	104 	licuit perīre. laudis hoc pretium tibi
	105 	scēptrum et perēmptae Sphingis haec mercēs datur.
	106 	ille, ille dīrus callidī mōnstrī cinis
	107 	in nōs rebellat, illa nunc Thēbās luēs
	108 	perēmpta perdit. ūna iam superest salūs,
	109 	sī quam salūtis Phoebus ostendat viam.
	110 	~chorus~#occīdis, Cadmī generōsa prōlēs,
	111 	urbe cum tōtā; viduās colōnīs
	112 	respicis terrās, miseranda Thēbē.
	113 	carpitur lētō tuus ille, Bacche,
	114 	mīles, extrēmōs comes usque ad Indōs,
	115 	ausus Eōīs equitāre campīs,
	116 	fīgere et mundō tua signa prīmō.
	117 	cinnamī silvīs Arabās beātōs
	118 	vīdit et versās equitis sagittās,
	119 	terga fallācis metuenda Parthī.
	120 	lītus intrāvit pelagī rubentis;
	121 	prōmit hinc ortūs aperitque lūcem
	122 	Phoebus et flammā propiōre nūdōs
	123 	īnficit Indōs.
	124 	stirpis invictae genus interīmus,
	125 	lābimur saevō rapiente fātō.
	126 	dūcitur semper nova pompa Mortī,
	127 	longus ad manēs properātur ōrdō
	128 	agminis maestī, seriēsque trīstis
	129 	haeret, et turbae tumulōs petentī
	130 	nōn satis septem patuēre portae;
	131 	stat gravis strāgēs, premiturque iūnctō
	132 	fūnere fūnus.
	133 	prīma vīs tardās tetigit bidentēs:
	134 	lāniger pinguēs male carpsit herbās.
	135 	colla tāctūrus steterat sacerdōs —
	136 	dum manus certum parat alta vulnus,
	137 	aureō taurus rutilante cornū
	138 	lābitur sēgnis. patuit sub ictū
	139 	ponderis vastī resolūta cervīx.
	140 	nec cruor, ferrum maculāvit ātrā
	141 	turpis ē plāgā saniēs profūsa.
	142 	sēgnior cursū sonipēs in ipsō
	143 	concīdit gȳrō dominumque prōnō
	144 	prōdidit armō.
	145 	incubant agrīs pecudēs relictae;
	146 	taurus armentō pereunte marcet;
	147 	dēficit pāstor, grege dēminūtō,
	148 	tābidōs inter moriēns iuvencōs.
	149 	nōn lupōs cervī metuunt rapācēs;
	150 	cessat īrātī fremitus leōnis;
	151 	nūlla villōsīs feritās in ursīs;
	152 	perdidit pestem latebrōsa serpēns,
	153 	āret, et siccō moritur venēnō.
	154 	nōn silva suā decorāta comā
	155 	fundit opācīs montibus umbrās,
	156 	nōn rūra virent ūbere glēbae,
	157 	nōn plēna suō vītis Iacchō
	158 	bracchia curvat:
	159 	omnia nostrum sēnsēre malum.
	160 	rūpēre Erebī claustra profundī
	161 	turba sorōrum face Tartareā
	162 	Phlegethōnque suā mōtam rīpā
	163 	miscuit undīs Styga Sīdoniīs.
	164 	Mors ātra avidōs ōris hiātūs
	165 	pandit et omnēs explicat ālās;
	166 	quīque capācī turbida cumbā
	167 	flūmina servat, dūrus sēniō
	168 	nāvita crūdō, vix assiduō
	169 	bracchia contō lassāta refert,
	170 	fessus turbam vectāre novam.
	171 	quīn Taenariī vincula ferrī
	172 	rūpisse canem fāma et nostrīs
	173 	errāre locīs, mūgīsse solum,
	174 	vaga per lūcōs <volitāsse sacrōs> simulācra virum
	175 	maiōra virīs; bis Cadmēum
	176 	nive discussā tremuisse nemus,
	177 	bis turbātam sanguine Dircēn,
	178 	nocte silentī
	179 	<bis per mūrōs> Amphīoniōs ululāsse canēs.
	180 	ō dīra nōvī faciēs lētī —
	181 	gravior lētō! piger ignāvōs
	182 	alligat artūs languor et aegrō
	183 	rubor in vultū maculaeque cutem
	184 	sparsēre levēs; tum vapor ipsam
	185 	corporis arcem flammeus ūrit
	186 	multōque genās sanguine tendit
	187a	oculīque rigent,
	188b	resonant aurēs
	189 	stillatque niger nāris aduncae
	190 	cruor et vēnās rumpit hiantēs,
	187b	et sacer ignis
	188a	pāscitur artūs;
	191 	intima crēber vīscera quassat
	192a	gemitus strīdēns.
	192b	iamque amplexū
	193 	frīgida pressō saxa fatīgant;
	194 	quōs līberior domus ēlātō
	195 	cūstōde sinit, petitis fontēs,
	196 	aliturque sitis latice ingestō.
	197 	prōstrāta iacet turba per ārās
	198 	ōratque morī: sōlum hoc facilēs
	199 	tribuēre deī. dēlūbra petunt,
	200 	haud ut vōtō nūmina placent,
	201 	sed iuvat ipsōs satiāre deōs.
	202 	quisnam ille properō rēgiam gressū petit?
	203 	adestne clārus sanguine ac factīs Creō
	204 	an aeger animus falsa prō vērīs videt?
	205 	adest petītus omnibus vōtīs Creō.
	206 	~oedipus~#horrōre quatior, fāta quō vergant timēns,
	207 	trepidumque geminō pectus affectū labat:
	208 	ubi laeta dūrīs mixta in ambiguō iacent,
	209 	incertus animus scīre cum cupiat timet.
	210 	germāne nostrae coniugis, fessīs opem
	211 	sī quam reportās, vōce properātā ēdocē.
	212 	~creō~#respōnsa dubia sorte perplexā latent.
	213 	~oedipus~#dubiam salūtem quī dat afflīctīs negat.
	214 	~creō~#ambāge flexā Delphicō mōs est deō
	215 	arcāna tegere.
	    	~oedipus~#fāre, sit dubium licet:
	216 	ambigua sōlī nōscere Oedipodae datur.
	217 	~creō~#caedem expiārī rēgiam exiliō deus
	218 	et interēmptum Lāium ulcīscī iubet.
	219 	nōn ante caelō lūcidus curret diēs
	220 	haustūsque tūtōs aetheris pūrī dabit.
	221 	~oedipus~#et quis perēmptor inclutī rēgis fuit?
	222 	quem memoret ēde Phoebus, ut poenās luat.
	223 	~creō~#sit, precor, dīxisse tūtum vīsū et audītū horrida;
	224 	torpor īnsēdit per artūs, frīgidus sanguis coit.
	225 	ut sacrāta templa Phoebī supplicī intrāvī pede
	226 	et piās nūmen precātus rīte summīsī manūs,
	227 	gemina Parnāsī nivālis arx trucem fremitum dedit;
	228 	imminēns Phoebēa laurus tremuit et mōvit domum,
	229 	ac repente sāncta fontis lympha Castaliī stetit.
	230 	incipit Lētōa vātēs spargere horrentēs comās
	231 	et patī commōta Phoebum; contigit nōndum specum,
	232 	ēmicat vastō fragōre maior hūmānō sonus:
	233 	“mītia Cadmēīs remeābunt sīdera Thēbīs,
	234 	sī profugus Dircēn Ismēnida līquerit hospes
	235 	rēgis caede nocēns, Phoebō iam nōtus et īnfāns.
	236 	nec tibi longa manent scelerātae gaudia caedis:
	237 	tēcum bella gerēs, nātīs quoque bella relinquēns,
	238 	turpis māternōs iterum revolūtus in ortūs.”
	239 	~oedipus~#quod facere monitū caelitum iussus parō,
	240 	fūnctī cineribus rēgis hoc decuit darī,
	241 	nē sāncta quisquam scēptra violāret dolō.
	242 	rēgī tuenda maximē rēgum est salūs;
	243 	quaerit perēmptum nēmo quem incolumem timet.
	244 	~creō~#cūram perēmptī maior excussit timor.
	245 	~oedipus~#pium prohibuit ūllus officium metus?
	246 	~creō~#prohibent nefandī carminis trīstēs minae.
	247 	~oedipus~#nunc expiētur nūminum imperiō scelus.
	248 	quisquis deōrum rēgna plācātus vidēs:
	249 	tū, tū penes quem iūra praecipitis polī,
	250 	tūque, ō serēnī maximum mundī decus,
	251 	bis sēna cursū signa quī variō regis,
	252 	quī tarda celerī saecula ēvolvis rotā,
	253 	sororque frātrī semper occurrēns tuō,
	254 	noctivaga Phoebē, quīque ventōrum potēns
	255 	aequor per altum caerulōs currūs agis,
	256 	et quī cārentēs lūce dispōnis domōs,
	257 	adeste! cuius Lāius dextrā occīdit,
	258 	hunc nōn quiēta tēcta, nōn fīdī larēs,
	259 	nōn hospitālis exulem tellūs ferat;
	260 	thalamīs pudendīs doleat et prōle impiā;
	261 	hic et parentem dexterā perimat suā,
	262 	faciatque (num quid gravius optārī potest?)
	263 	quidquid ego fūgī. nōn erit veniae locus.
	264 	per rēgna iūrō quaeque nunc hospes gerō
	265 	et quae relīquī, perque penetrālēs deōs,
	266 	per tē, pater Neptūne, quī flūctū levī
	267 	utrimque nostrō geminus allūdis solō;
	268 	et ipse nostrīs vōcibus testis venī,
	269 	fātidica vātis ōra Cirrhaeae movēns.
	270 	ita molle senium dūcat et summum diem
	271 	sēcūrus altō reddat in soliō parēns,
	272 	sōlāsque Meropē nōverit Polybī facēs,
	273 	ut nūlla sontem grātia ēripiet mihi.
	274 	sed quō nefandum facinus admissum locō est?
	275 	memorāte: apertō marte an īnsidiīs iacet?
	276 	~creō~#frondifera sānctae nemora Castaliae petēns
	277 	calcāvit artīs obsitum dūmīs iter,
	278 	trigemina quā sē spargit in campōs via.
	279 	secat ūna grātum Phocidos Bacchō solum,
	280 	unde altus arva dēserit, caelum petēns,
	281 	clēmenter āctō colle Parnāsos biceps;
	282 	at ūna bimarēs Sīsyphī terrās adit;
	283 	Ōlenia in arva tertius trāmes cavā
	284 	convalle serpēns tangit errantēs aquās
	285 	gelidumque dirimit amnis Ēvēnī vadum.
	286 	hīc pāce fretum subitā praedōnum manus
	287 	aggressa ferrō facinus occultum tulit.
	288 	in tempore ipsō sorte Phoebēā excitus
	289 	Tīresia tremulō tardus accelerat genū
	290 	comesque Mantō lūce viduātum trahēns.
	291 	~oedipus~#sacrāte dīvīs, proximum Phoebō caput,
	292 	respōnsa solve; fāre, quem poenae petant.
	293 	~tīresia~#quod tarda fātū est lingua, quod quaerit morās,
	294 	haud tē quidem, magnanime, mīrārī addecet:
	295 	vīsū cārentī magna pars vērī latet.
	296 	sed quō vocat mē patria, quō Phoebus, sequar:
	297 	fāta ēruantur; sī foret viridis mihi
	298 	calidusque sanguis, pectore exciperem deum.
	299 	appellite ārīs candidum tergō bovem
	300 	curvōque numquam colla dēpressam iugō.
	301 	tū lūcis inopem, nāta, genitōrem regēns
	302 	manifēsta sacrī signa fātidicī refer.
	303 	~mantō~#opīma sānctās victima ante ārās stetit.
	304 	~tīresia~#in vōta superōs vōce sollemnī vocā,
	305 	arāsque dōnō tūris Eōī exstrue.
	306 	~mantō~#iam tūra sacrīs caelitum ingessī focīs.
	307 	~tīresia~#quid flamma? largās iamne comprēndit dapēs?
	308 	~mantō~#subitō refulsit lūmine et subitō occīdit.
	309 	~tīresia~#utrumne clārus ignis et nitidus stetit
	310 	rēctusque pūrum verticem caelō tulit
	311 	et summam in aurās fūsus explicuit comam?
	312 	an latera circā serpit incertus viae
	313 	et fluctuante turbidus fūmō labat?
	314 	~mantō~#nōn ūna faciēs mōbilis flammae fuit:
	315 	imbrifera quālis implicat variōs sibi
	316 	Īris colōrēs, parte quae magnā polī
	317 	curvāta pictō nūntiat nimbōs sinū
	318 	(quis dēsit illī quīve sit dubitēs color),
	319 	caerulea fulvīs mixta oberrāvit notīs,
	320 	sanguinea rūrsus; ultima in tenebrās abît.
	321 	sed ecce pugnāx ignis in partēs duās
	322 	discēdit, et sē scindit ūnīus sacrī
	323 	discors favīlla. genitor, horrēscō intuēns:
	324 	lībāta Bacchī dōna permūtat cruor,
	325 	ambitque dēnsus rēgium fūmus caput
	326 	ipsōsque circā spissior vultūs sedet
	327 	et nūbe dēnsā sordidam lūcem abdidit.
	328 	quid sit, parēns, effāre.
	    	~tīresia~#quid fārī queam
	329 	inter tumultūs mentis attonitae vagus?
	330 	quidnam loquar? sunt dīra, sed in altō mala.
	331 	solet īra certīs nūminum ostendī notīs;
	332 	quid istud est quod esse prōlātum volunt
	333 	iterumque nōlunt et trucēs īrās tegunt?
	334 	pudet deōs nescioquid. hūc properē admovē
	335 	et sparge salsā colla taurōrum molā.
	336 	placidōne vultū sacra et admōtās manūs
	337 	patiuntur?
	    	~mantō~#altum taurus attollēns caput
	338 	prīmōs ad ortūs positus expāvit diem
	339 	trepidusque vultum oblīquat et radiōs fugit.
	340 	~tīresia~#ūnōne terram vulnere afflīctī petunt?
	341 	~mantō~#iuvenca ferrō sēmet oppositō induit
	342 	et vulnere ūnō cecidit; at taurus duōs
	343 	perpessus ictūs hūc et hūc dubius ruit
	344 	animamque fessus vix reluctantem exprimit.
	345 	~tīresia~#utrum citātus vulnere angustō micat
	346 	an lentus altās irrigat plāgās cruor?
	347 	~mantō~#huius per ipsam quā patet pectus viam
	348 	effūsus amnis, huius exiguō gravēs
	349 	maculantur ictūs imbre; sed versus retrō
	350 	per ōra multus sanguis atque oculōs redit.
	351 	~tīresia~#īnfausta magnōs sacra terrōrēs cient.
	352 	sed ēde certās vīscerum nōbīs notās.
	353 	~mantō~#genitor, quid hoc est? nōn levī mōtū, ut solent,
	354 	agitāta trepidant exta, sed tōtās manūs
	355 	quatiunt, novusque prōsilit vēnīs cruor.
	356 	cor marcet aegrum penitus ac mersum latet,
	357 	līventque vēnae. magna pars fibrīs abest
	358 	et felle nigrō tābidum spūmat iecur,
	359 	ac (semper ōmen ūnicō imperiō grave)
	360 	ēn capita paribus bīna cōnsurgunt torīs;
	361 	sed utrumque caesum tenuis abscondit caput
	362 	membrāna, latebram rēbus occultīs negāns.
	363 	hostīle validō rōbore īnsurgit latus
	364 	septemque vēnās tendit; hās omnēs retrō
	365 	prohibēns revertī līmes oblīquus secat.
	366 	mūtātus ōrdō est, sēde nīl propriā iacet,
	367 	sed ācta retrō cūncta: nōn animae capāx
	368 	in parte dextrā pulmo sanguineus iacet,
	369 	nōn laeva cordī regio, nōn mollī ambitū
	370 	ōmenta pinguēs viscerī obtendunt sinūs.
	371 	nātūra versa est; nūlla lēx uterō manet.
	372 	scrūtēmur, unde tantus hic extīs rigor.
	373 	quod hoc nefās? conceptus innūptae bovis!
	374 	nec mōre solitō positus aliēnō in locō
	375 	implet parentem. membra cum gemitū movet,
	376 	rigōre tremulō dēbilēs artūs micant.
	377 	—īnfēcit ātrās līvidus fibrās cruor
	378 	temptantque turpēs mōbilem truncī gradum,
	379 	et ināne surgit corpus ac sacrōs petit
	380 	cornū ministrōs; vīscera effugiunt manum.
	381 	neque ista, quae tē pepulit, armentī gravis
	382 	vōx est nec usquam territī resonant gregēs:
	383 	immūgit ārīs ignis et trepidant focī.
	384 	~oedipus~#quid ista sacrī signa terrificī ferant
	385 	exprōme; vōcēs aure nōn timidā hauriam.
	387 	~tīresia~#hīs invidēbis quibus opem quaeris malīs.
	388 	~oedipus~#memorā quod ūnum scīre caelicolae volunt,
	389 	contāminārit rēge quis caesō manūs.
	390 	~tīresia~#nec alta caelī quae levī pinnā secant
	391 	nec fibra vīvīs rapta pectoribus potest
	392 	ciēre nōmen. alia temptanda est via:
	393 	ipse ēvocandus noctis aeternae plāgīs,
	394 	ēmissus Erebō ut caedis auctōrem indicet.
	395 	reseranda tellūs, Dītis implācābile
	396 	nūmen precandum, populus īnfernae Stygis
	397 	hūc extrahendus. ēde cui mandēs sacrum;
	398 	nam tē, penes quem summa rēgnōrum, nefās
	399 	invīsere umbrās.
	    	~oedipus~#tē, Creō, hic poscit labor,
	400 	ad quem secundum rēgna respiciunt mea.
	401 	~tīresia~#dum nōs profundae claustra laxāmus Stygis,
	402 	populāre Bacchī laudibus carmen sonet.
	403 	~chorus~#effūsam redimite comam nūtante corymbō,
	405 	mollia Nȳsaeīs armātus bracchia thyrsīs.
	404 	lūcidum caelī decus, hūc ades vōtīs,
	406 	quae tibi nōbilēs Thēbae, Bacche, tuae
	407 	palmīs supplicibus ferunt.
	408 	hūc adverte favēns virgineum caput,
	409 	vultū sīdereō discute nūbila
	410 	et trīstēs Erebī minās
	411 	avidumque fātum.
	412 	tē decet cingī comam flōribus vernīs,
	413 	tē caput Tyriā cohibēre mitrā
	414 	hederāve mollem bāciferā
	415 	religāre frontem,
	416 	spargere effūsōs sine lēge crīnēs,
	417 	rūrsus adductō revocāre nōdō:
	418 	quālis īrātam metuēns novercam
	419 	crēverās falsōs imitātus artūs,
	420 	crīne flāventī simulāta virgō,
	421 	lūteā vestem retinente zōnā.
	422 	inde tam mollēs placuēre cultūs
	423 	et sinūs laxī fluidumque syrma.
	424 	vīdit aurātō residēre currū,
	425 	veste cum longā regere et leōnēs,
	426 	omnis Eōae plāga vasta terrae,
	427 	quī bibit Gangēn niveumque quisquis
	428 	frangit Araxēn.
	429 	tē senior turpī sequitur Sīlēnus asellō,
	430 	turgida pampineīs redimītus tempora sertīs;
	431 	condita lascīvī dēdūcunt orgia mystae.
	432 	tē Bassaridum comitāta cohors
	433 	nunc Ēdōnō pede pulsāvit
	434 	sola Pangaeō, nunc Thrēiciō
	435a	vertice Pindī.
	439 	tibi commōtae pectora mātrēs
	440a	fūdēre comam.
	435b	nunc Cadmēās
	436 	inter mātrēs impia maenās
	437 	comes Ōgygiō venit Iacchō,
	438 	nebride sacrā praecīncta latus
	440b	thyrsumque levem
	441 	vibrante manū. iam post lacerōs
	442 	Penthēōs artūs Thȳades oestrō
	443 	membra remissae velut ignōtum
	444 	vīdēre nefās.
	445 	pontī rēgna tenet nitidī mātertera Bacchī,
	446 	Nēreidumque chorīs Cadmēia cingitur Īnō;
	447 	iūs habet in flūctūs magnī puer advena pontī,
	448 	cognātus Bacchī, nūmen nōn vīle Palaemōn.
	449 	tē Tyrrhēna, puer, rapuit manus,
	450 	et tumidum Nēreus posuit mare,
	451 	caerula cum prātīs mūtat freta.
	452 	hinc vernō platanus foliō viret
	453 	et Phoebō laurus cārum nemus;
	454 	garrula per rāmōs avis obstrepit;
	455 	vīvācēs hederās rēmus tenet,
	456 	summa ligat vītis carchēsia;
	457 	Īdaeus prōrā fremuit leō,
	458 	tigris puppe sedet Gangētica.
	459 	tum pīrāta fretō pavidus natat,
	460 	et nova dēmersōs faciēs habet:
	461 	bracchia prīma cadunt praedōnibus
	462 	illīsumque uterō pectus coit,
	463 	parvula dēpendet laterī manus,
	464 	et dorsō flūctum curvō subit,
	465 	lūnātā scindit caudā mare:
	466 	et sequitur curvus fugientia carbasa delphin.
	467 	dīvite Pactōlus vēxit tē Lȳdius undā,
	468 	aurea torrentī dēdūcēns flūmina rīpā;
	469 	laxāvit vīctōs arcūs Geticāsque sagittās
	470 	lactea Massagetēs quī pōcula sanguine miscet;
	471 	rēgna securigērī Bacchum sēnsēre Lycūrgī,
	472 	sēnsēre terrae Zalacum ferōcēs
	473 	et quōs vīcīnus Boreās ferit
	474 	arva mūtantēs, quāsque Maeōtis
	475 	alluit gentēs frīgidō flūctū,
	476 	quāsque dēspectat vertice ē summō
	477 	sīdus Arcadium geminumque plaustrum.
	478 	ille dispersōs domuit Gelōnōs,
	479 	arma dētrāxit trucibus puellīs:
	480 	ōre dēiectō petiēre terram
	481 	Thermōdontiacae catervae,
	482 	positīsque tandem levibus sagittīs
	483 	Maenades factae. sacer Cithaerōn
	484 	sanguine undāvit
	485 	Ophīoniāque caede;
	486 	Proetides silvās petiēre, et Argos
	487 	praesente Bacchum coluit novercā.
	488 	Naxos Aegaeō redimita pontō
	489 	trādidit thalamīs virginem relictam,
	490 	meliōre pēnsāns damna marītō.
	491 	pūmice ex siccō
	492 	flūxit Nyctelius latex;
	493 	garrulī grāmen secuēre rīvī,
	494 	conbibit dulcēs humus alta sūcōs
	495 	niveīque lactis candidōs fontēs
	496 	et mixta odōrō Lesbia cum thymō.
	497 	dūcitur magnō nova nūpta caelō;
	498 	sollemne Phoebus carmen
	499 	īnfūsīs humerō capillīs
	500 	cantat et geminus Cupīdō concutit taedās;
	501 	tēlum dēposuit Iuppiter igneum
	502 	ōditque Bacchō veniente fulmen.
	503 	lūcida dum current annōsī sīdera mundī,
	504 	Ōceanus clausum dum flūctibus ambiet orbem,
	505 	lūnaque dīmissōs dum plēna recolliget ignēs,
	506 	dum mātūtīnōs praedīcet Lūcifer ortūs,
	507 	altaque caeruleum dum Nerea nesciet Arctos,
	508 	candida fōrmōsī venerābimur ōra Lyaeī.
	509 	~oedipus~#etsī ipse vultus flēbilēs praefert notās,
	510 	exprōme cuius capite placēmus deōs.
	511 	~creō~#fārī iubēs tacēre quae suādet metus.
	512 	~oedipus~#sī tē ruentēs nōn satis Thēbae movent,
	513 	at scēptra moveant lāpsa cognātae domūs.
	514 	~creō~#nescīsse cupiēs nōsse quae nimium expetis.
	515 	~oedipus~#iners malōrum remedium ignōrantia est.
	516 	itane et salūtis pūblicae indicium obruēs?
	517 	~creō~#ubi turpis est medicīna, sānārī piget.
	518 	~oedipus~#audīta fāre, vel malō domitus gravī
	519 	quid arma possint rēgis īrātī sciēs.
	520 	~creō~#ōdēre rēgēs dicta quae dīcī iubent.
	521 	~oedipus~#mitteris Erebō vīle prō cūnctīs caput,
	522 	arcāna sacrī vōce nī retegis tuā.
	523 	~creō~#tacēre liceat. ūlla lībertās minor
	524 	ā rēge petitur?
	    	~oedipus~#saepe vel linguā magis
	525 	rēgī atque rēgnō mūta lībertās obēst.
	526 	~creō~#ubi nōn licet tacēre, quid cuiquam licet?
	527 	~oedipus~#imperia solvit quī tacet iussus loquī.
	528 	~creō~#coācta verba placidus accipiās precor.
	529 	~oedipus~#ūllīne poena vōcis expressae fuit?
	530 	~creō~#est procul ab urbe lūcus īlicibus niger
	531 	Dircaea circā vallis irriguae loca.
	532 	cupressus altīs exserēns silvīs caput
	533 	virente semper alligat truncō nemus,
	534 	curvōsque tendit quercus et putrēs sitū
	535 	annōsa rāmōs: huius abrūpit latus
	536 	edāx vetustās; illa, iam fessā cadēns
	537 	rādīce, fulta pendet aliēnā trabe.
	538 	amāra bācās laurus et tiliae levēs
	539 	et Paphia myrtus et per immēnsum mare
	540 	mōtūra rēmōs alnus et Phoebō obvia
	541 	ēnōde Zephyrīs pīnus oppōnēns latus.
	542 	mediō stat ingēns arbor atque umbrā gravī
	543 	silvās minōrēs urget et magnō ambitū
	544 	diffūsa rāmōs ūna dēfendit nemus.
	545 	trīstis sub illā, lūcis et Phoebī īnscius,
	546 	restāgnat ūmor frīgore aeternō rigēns;
	547 	līmōsa pigrum circumit fontem palūs.
	548 	hūc ut sacerdōs intulit senior gradum,
	549 	haud est morātus: praestitit noctem locus.
	550 	tum effossa tellūs, et super raptī rogīs
	551 	iaciuntur ignēs. ipse fūnestō integit
	552 	vātēs amictū corpus et frondem quatit,
	553 	lūgubris īmōs palla perfundit pedēs;
	554 	squālente cultū maestus ingreditur senex,
	555 	mortifera cānam taxus astringit comam.
	556 	nigrō bidentēs vellere atque ātrae bovēs
	557 	antrō trahuntur. flamma praedātur dapēs,
	558 	vīvumque trepidat igne fērālī pecus.
	559 	vocat inde manēs tēque quī manēs rēgis
	560 	et obsīdentem claustra lētālis lacūs,
	561 	carmenque magicum volvit et rabidō mināx
	562 	dēcantat ōre quidquid aut plācat levēs
	563 	aut cōgit umbrās; sanguinem lībat focīs
	564 	solidāsque pecudēs ūrit et multō specum
	565 	saturat cruōre; lībat et niveum īnsuper
	566 	lactis liquōrem, fundit et Bacchum manū
	567 	laevā, canitque rūrsus ac terram intuēns
	568 	graviōre mānēs vōce et attonitā citat.
	569 	lātrāvit Hecatēs turba; ter vallēs cavae
	570 	sonuēre maestum, tōta succussō solō
	571 	pulsāta tellūs. “audior,” vātēs aït,
	572 	“rata verba fūdī: rumpitur caecum chaos,
	573 	iterque populīs Dītis ad superōs datur.”
	574 	subsēdit omnis silva et ērēxit comās,
	575 	dūxēre rīmās rōbora et tōtum nemus
	576 	concussit horror; terra sē retrō dēdit
	577 	gemuitque penitus, sīve temptārī abditum
	578 	Acherōn profundum mente nōn aequā tulit,
	579 	sīve ipsa tellūs, ut daret fūnctīs viam,
	580 	compāge ruptā sonuit, aut īrā furēns
	581 	triceps catēnās Cerberus mōvit gravēs.
	582 	subitō dēhīscit terra et immēnsō sinū
	583 	laxāta patuit. ipse pallentēs deōs
	584 	vīdī inter umbrās, ipse torpentēs lacūs
	585 	noctemque vēram: gelidus in vēnīs stetit
	586 	haesitque sanguis. saeva prōsiluit cohors
	587 	et stetit in armīs omne vīpereum genus,
	588 	frātrum catervae dente Dircaeō satae.
	590 	tum torva Erīnys sonuit et caecus Furor
	591 	Horrorque et ūnā quidquid aeternae creant
	592 	cēlantque tenebrae: Lūctus āvellēns comam
	593 	aegrēque lassum sustinēns Morbus caput,
	594 	gravis Senectūs sibimet et pendēns Metus
	589 	avidumque populī Pestis Ōgygiī malum.
	595 	nōs līquit animus; ipsa quae rītūs senis
	596 	artēsque nōrat stupuit. intrepidus parēns
	597 	audāxque damnō convocat Dītis ferī
	598 	exsangue vulgus. īlicō, ut nebulae levēs,
	599 	volitant et aurās līberō caelō trahunt.
	600 	nōn tot cadūcās ēducat frondēs Eryx,
	601 	nec vēre flōrēs Hybla tot mediō creat
	602 	cum exāmen artō nectitur dēnsum globō,
	603 	flūctūsque nōn tot frangit Īōnium mare,
	604 	nec tanta gelidī Strȳmonis fugiēns minās
	605 	permūtat hiemēs āles et caelum secāns
	606 	tepente Nīlō pēnsat Arctōās nivēs,
	607 	quot ille populōs vātis ēdūxit sonus.
	608 	pavidē latebrās nemoris umbrōsī petunt
	609 	animae trementēs. prīmus ēmergit solō,
	610 	dextrā ferōcem cornibus taurum premēns,
	611 	Zēthus; manūque sustinēns laevā chelyn
	612 	quī saxa dulcī trāxit Amphīōn sonō,
	613 	interque nātōs Tantalis tandem suōs
	614 	tūtō superba fert caput fastū grave
	615 	et numerat umbrās. peior hāc genetrīx adest
	616 	furibunda Agāvē, tōta quam sequitur manus
	617 	partīta rēgem; sequitur et Bacchās lacer
	618 	Penthēus tenetque saevus etiamnunc minās.
	619 	tandem vocātus saepe pudibundum extulit
	620 	caput atque ab omnī dissīdet turbā procul
	621 	cēlatque sēmet. īnstat et Stygiās precēs
	622 	geminat sacerdōs, dōnec in apertum efferat
	623 	vultūs opertōs Lāius—fārī horreō.
	624 	stetit per artūs sanguine effūsō horridus,
	625 	paedōre foedō squālidam obtentus comam,
	626 	et ōre rabidō fātur: “ō Cadmī effera,
	627 	cruōre semper laeta cognātō domus,
	628 	vibrāte thyrsōs, entheā nātōs manū
	629 	lacerāte potius! maximum Thēbīs scelus
	630 	māternus amor est. patria, nōn īrā deum,
	631 	sed scelere raperis: nōn gravī flātū tibi
	632 	lūctificus Auster nec parum pluviō aethere
	633 	satiāta tellūs hālitū siccō nocet
	634 	sed rēx cruentus, pretia quī saevae necis
	635 	scēptra et nefandōs occupat thalamōs patris,
	638 	ēgitque in ortūs sēmet et mātrī impiōs
	639 	fētūs regessit, quīque vix mōs est ferīs,
	640 	frātrēs sibi ipse genuit—implicitum malum,
	641 	magisque mōnstrum Sphinge perplexum suā.
	642 	tē, tē cruentā scēptra quī dextrā geris,
	643 	tē pater inultus urbe cum tōtā petam
	644 	et mēcum Erīnyn prōnubam thalamī traham,
	645 	traham sonantēs verberā, incestam domum
	646 	vertam et penātēs impiō marte obteram.
	647 	“proinde pulsum fīnibus rēgem ōcius
	648 	agite exulem. quodcumque fūnestō gradū
	649 	sōlum relinquet, vēre flōriferō virēns
	650 	reparābit herbās; spīritūs pūrōs dabit
	651 	vītālis aura, veniet et silvīs decor;
	652 	Lētum Luēsque, Mors Labor Tabēs Dolor,
	653 	comitātus illō dignus, excēdent simul.
	654 	et ipse rapidīs gressibus sēdēs volet
	655 	effugere nostrās, sed gravēs pedibus morās
	656 	addam et tenēbō: rēpet incertus viae,
	657 	baculō senīlī trīste praetemptāns iter.
	658 	ēripite terrās, auferam caelum pater.”
	659 	~oedipus~#et ossa et artūs gelidus invāsit tremor:
	660 	quidquid timēbam facere fēcisse arguor.
	661 	—torī iugālis abnuit Meropē nefās
	662 	sociāta Polybō; sospes absolvit manūs
	663 	Polybus meās: uterque dēfendit parēns
	664 	caedem stuprumque. quis locus culpae est super?
	665 	multō ante Thēbae Lāium āmissum gemunt,
	666 	Boeōta gressū quam meō tetigī loca.
	667 	falsusne senior an deus Thēbīs gravis?
	668 	—iamiam tenēmus callidī sociōs dolī:
	669 	mentītur ista praeferēns fraudī deōs
	670 	vātēs, tibique scēptra dēspondet mea.
	671 	~creō~#egone ut sorōrem rēgiā expellī velim?
	672 	sī mē fidēs sacrāta cognātī laris
	673 	nōn continēret in meō certum statū,
	674 	tamen ipsa mē fortūna terrēret nimis
	675 	sollicita semper. liceat hoc tūtō tibi
	676 	exuere pondus nec recēdentem opprimat;
	677 	iam tē minōre tūtior pōnēs locō.
	678 	~oedipus~#hortārīs etiam, sponte dēpōnam ut meā
	679 	tam gravia rēgna?
	    	~creō~#suādeam hoc illīs ego,
	680 	in utrumque quīs est līber etiamnunc status:
	681 	tibi iam necesse est ferre fortūnam tuam.
	682 	~oedipus~#certissima est rēgnāre cupientī via
	683 	laudāre modica et ōtium ac somnum loquī;
	684 	ab inquiētō saepe simulātur quiēs.
	685 	~creō~#parumne mē tam longa dēfendit fidēs?
	686 	~oedipus~#aditum nocendī perfidō praestat fidēs.
	687 	~creō~#solūtus onere rēgiō rēgnī bonīs
	688 	fruor, domusque cīvium coetū viget;
	689 	nec ūlla vicibus surgit alternīs diēs
	690 	quā nōn propinquī mūnera ad nostrōs larēs
	691 	scēptrī redundent: cultus, opulentae dapēs,
	692 	dōnāta multīs grātiā nostrā salūs.
	693 	quid tam beātae dēsse fortūnae rear?
	694 	~oedipus~#quod dēst: secunda nōn habent umquam modum.
	695 	~creō~#incognitā igitur ut nocēns causā cadam?
	696 	~oedipus~#num ratio vōbīs reddita est vītae meae?
	697 	num audīta causa est nostra Tīresiae? tamen
	698 	sontēs vidēmur. facitis exemplum: sequor.
	699 	~creō~#quid sī innocēns sum?
	    	~oedipus~#dubia prō certīs solent
	700 	timēre rēgēs.
	    	~creō~#quī pavet vānōs metūs,
	701 	vērōs merētur.
	    	~oedipus~#quisquis in culpā fuit,
	702 	dīmissus ōdit: omne quod dubium est cadat.
	703 	~creō~#sīc odia fīunt.
	    	~oedipus~#odia quī nimium timet
	704 	rēgnāre nescit: rēgna cūstōdit metus.
	705 	~creō~#quī scēptra dūrō saevus imperiō gerit,
	706 	timet timentēs: metus in auctōrem redit.
	707 	~oedipus~#servāte sontem saxeō inclūsum specū.
	708 	ipse ad penātēs rēgiōs referam gradum.
	709 	~chorus~#nōn tū tantīs causa perīclīs,
	710 	nōn hinc Labdacidās petunt
	711 	fāta, sed veterēs deum
	712 	īrae sequuntur. Castalium nemus
	713 	umbram Sīdoniō praebuit hospitī
	714 	lāvitque Dircē Tyriōs colōnōs,
	715 	ut prīmum magnī nātus Agēnoris,
	716 	fessus per orbem fūrta sequī Iovis,
	717 	sub nostrā pavidus cōnstitit arbore
	718 	praedōnem venerāns suum,
	719 	monitūque Phoebī iussus errantī
	720 	comes īre vaccae, quam nōn flexerat
	721 	vomer aut tardī iuga curva plaustrī,
	722 	dēseruit fugās nōmenque gentī
	723 	inauspicātā dē bove trādidit.
	724 	tempore ex illō nova mōnstra semper
	725 	prōtulit tellūs. aut anguis īmīs
	726 	vallibus ēditus annōsa circā
	727 	rōbora sībilat, superatque pīnūs,
	728 	suprā Chāoniās celsior arborēs
	729 	ērēxit caeruleum caput,
	730 	cum maiōre suī parte recumberet;
	731 	aut fēta tellūs impiō partū
	732 	effūdit arma:
	733 	sonuit reflexō classicum cornū
	734 	lituusque aduncō strīdulōs cantūs
	735 	ēlīsit aere	* * * nōn ante linguās
	736 	agilēs et ōra vōcis ignōtae
	737 	clāmōre prīmum hosticō expertī.
	738 	agmina campōs cognāta tenent,
	739 	dignaque iactō sēmine prōlēs,
	740 	ūnō aetātem permēnsa diē,
	741 	post Lūciferī nāta meātūs
	742 	ante Hesperiōs occīdit ortūs.
	743 	horret tantīs advena mōnstrīs
	744 	populīque timet bella recentis,
	745 	dōnec cecidit saeva iuventūs
	746 	genetrīxque suō reddī gremiō
	747 	modo prōductōs vīdit alumnōs.
	748 	hāc trānsierit cīvīle nefās!
	749 	illa Herculeae norint Thēbae
	750 	proelia frātrum.
	751 	quid Cadmēī fāta nepōtis,
	752 	cum vīvācis cornua cervī
	753 	frontem rāmīs texēre novīs
	754 	dominumque canēs ēgēre suum?
	755 	praeceps silvās montēsque fūgit
	756 	citus Actaeōn, agilīque magis
	757 	pede per saltūs ac saxa vagus
	758 	metuit mōtās zephyrīs plūmās
	759 	et quae posuit rētia vītat—
	760 	dōnec placidī fontis in undā
	761 	cornua vīdit vultūsque ferōs,
	762 	ubi virgineōs fōverat artūs
	763 	nimium saevī dīva pudōris.
	764 	~oedipus~#cūrās revolvit animus et repetit metūs.
	765 	obīsse nostrō Lāium scelere autumant
	766 	superī īnferīque, sed animus contrā innocēns
	767 	sibique melius quam deīs nōtus negat.
	768 	redit memoria tenue per vestīgium,
	769 	cecidisse nostrī stīpitis pulsū obvium
	770 	datumque Dītī, cum prior iuvenem senex
	771 	currū superbus pelleret, Thēbīs procul
	772 	Phōcaea trifidās regio quā scindit viās.
	773 	ūnanima coniūnx, explicā errōrēs, precor:
	774 	quae spatia moriēns Lāius vītae tulit?
	775 	prīmōne in aevō viridis an frāctō occīdit?
	776 	~iocasta~#inter senem iuvenemque, sed propior senī.
	777 	~oedipus~#frequēnsne turba rēgium cīnxit latus?
	778 	~iocasta~#plūrēs fefellit error ancipitis viae,
	779 	paucōs fidēlis curribus iūnxit labor.
	780 	~oedipus~#aliquisne cecidit rēgiō fātō comes?
	781 	~iocasta~#ūnum fidēs virtūsque cōnsortem addidit.
	782 	~oedipus~#teneō nocentem: convenit numerus, locus—
	783 	sed tempus adde.
	    	~iocasta~#decima iam mētītur seges.
	784 	~senex~#Corinthius tē populus in rēgnum vocat
	785 	patrium: quiētem Polybus aeternam obtinet.
	786 	~oedipus~#ut undique in mē saeva Fortūna irruit!
	787 	ēdissere agedum, quō cadat fātō parēns.
	788 	~senex~#animam senīlem mollis exsolvit sopor.
	789 	~oedipus~#genitor sine ūllā caede dēfūnctus iacet.
	790 	testor, licet iam tollere ad caelum piē
	791 	pūrās nec ūlla scelera metuentēs manūs.
	792 	sed pars magis metuenda fātōrum manet.
	793 	~senex~#omnem paterna rēgna discutient metum.
	794 	~oedipus~#repetam paterna rēgna; sed mātrem horreō.
	795 	~senex~#metuis parentem, quae tuum reditum expetēns
	796 	sollicita pendet?
	    	~oedipus~#ipsa mē pietās fugat.
	797 	~senex~#viduam relinquēs?
	    	~oedipus~#tangis ēn ipsōs metūs.
	798 	~senex~#effāre mersus quis premat mentem timor;
	799 	praestāre tacitam rēgibus soleō fidem.
	800 	~oedipus~#cōnūbia mātris Delphicō monitū tremō.
	801 	~senex~#timēre vāna dēsine et turpēs metūs
	802 	dēpōne. Meropē vēra nōn fuerat parēns.
	803 	~oedipus~#quod subditīvī praemium nātī petit?
	804 	~senex~#rēgum superbam līberī astringunt fidem.
	805 	~oedipus~#sēcrēta thalamī fāre quō excipiās modō.
	806 	~senex~#hae tē parentī parvulum trādunt manūs.
	807 	~oedipus~#tū mē parentī trādis; at quis mē tibi?
	808 	~senex~#pāstor nivōsō sub Cithaerōnis iugō.
	809 	~oedipus~#in illa tēmet nemora quis cāsus tulit?
	810 	~senex~#illō sequēbar monte cornigērōs gregēs.
	811 	~oedipus~#nunc adice certās corporis nostrī notās.
	812 	~senex~#forāta ferrō gesserās vestīgia,
	813 	tumōre nactus nōmen ac vitiō pedum.
	814 	~oedipus~#quis fuerit ille quī meum dōnō dedit
	815 	corpus requīrō.
	    	~senex~#rēgiōs pāvit gregēs;
	816 	minor sub illō turba pāstōrum fuit.
	817 	~oedipus~#ēloquere nōmen.
	    	~senex~#prīma languēscit senum
	818 	memoria, longō lassa sublābēns sitū.
	819 	~oedipus~#potesne faciē nōscere ac vultū virum?
	820 	~senex~#fortasse nōscam: saepe iam spatiō obrutam
	821 	levis exolētam memoriam revocat nota.
	822 	~oedipus~#ad sacra et ārās omne compulsum pecus
	823 	ducēs sequuntur: īte, properē accersite,
	824 	famulī, penes quem summa cōnsistit gregum.
	825 	~iocasta~#sīve ista ratio sīve fortūna occulit,
	826 	latere semper patēre quod latuit diū:
	827 	saepe ēruentis veritās patuit malō.
	828 	~oedipus~#malum timērī maius hīs aliquod potest?
	829 	~iocasta~#magnum esse magnā mōle quod petitur sciās.
	830 	concurrit illinc pūblica, hinc rēgis salūs,
	831 	utrimque paria; continē mediās manūs.
	832 	nihil lacessās, ipsa sē fāta explicent.
	833 	~oedipus~#nōn expedit concutere fēlīcem statum:
	834 	tūtō movētur quidquid extrēmō in locō est.
	835 	~iocasta~#nōbilius aliquid genere rēgālī appetis?
	836 	nē tē parentis pigeat inventī vidē.
	837 	~oedipus~#vel paenitendī sanguinis quaeram fidem:
	838 	sīc nōsse certum est.—ecce grandaevus senex,
	839 	arbitria sub quō rēgiī fuerant gregis,
	840 	Phorbās. refersne nōmen aut vultum senis?
	841 	~senex~#arrīdet animō fōrma; nec nōtus satis,
	842 	nec rūrsus iste vultus ignōtus mihi.
	843 	~oedipus~#rēgnum obtinente Lāiō famulus gregēs
	844 	agitāstī opīmōs sub Cithaerōnis plāga?
	845 	~phorbās~#laetus Cithaerōn pābulō semper novō
	846 	aestīva nostrō prāta summittit gregī.
	847 	~senex~#nōscisne mēmet?
	    	~phorbās~#dubitat anceps memoria.
	848 	~oedipus~#huic aliquis ā tē trāditur quondam puer?
	849 	effāre. dubitās? cūr genās mūtat color?
	850 	quid verba quaeris? vēritās ōdit morās.
	851 	~phorbās~#obducta longō temporum tractū movēs.
	852 	~oedipus~#fatēre, nē tē cōgat ad vērum dolor.
	853 	~phorbās~#inūtile istī mūnus īnfantem dedī:
	854 	nōn potuit ille lūce, nōn caelō fruī.
	855 	~senex~#procul sit ōmen! vīvit et vīvat precor.
	856 	~oedipus~#superesse quārē trāditum īnfantem negās?
	857 	~phorbās~#ferrum per ambōs tenue trānsāctum pedēs
	858 	ligābat artūs; vulnerī innātus tumor
	859 	puerīle foedā corpus ūrēbat lue.
	860 	~oedipus~#quid quaeris ultrā? fāta iam accēdunt prope.—
	861 	quis fuerit īnfāns ēdocē.
	    	~phorbās~#prohibet fidēs.
	862 	~oedipus~#hūc aliquis ignem! flamma iam excutiet fidem.
	863 	~phorbās~#per tam cruentās vēra quaerentur viās?
	864 	ignōsce quaesō.
	    	~oedipus~#sī ferus videor tibi
	865 	et impotēns, parāta vindicta in manū est:
	866 	dīc vēra. quisnam, quōve generātus patre,
	867 	quā mātre genitus?
	    	~phorbās~#coniuge est genitus tuā.
	868 	~oedipus~#dēhīsce, tellūs, tūque, tenebrārum potēns,
	869 	in Tartara īma, rēctor umbrārum, rape
	870 	retrō reversās generis ac stirpis vicēs!
	871 	congerite, cīvēs, saxa in īnfandum caput,
	872 	mactāte tēlīs: mē petat ferrō parēns,
	873 	mē nātus, in mē coniugēs arment manūs
	874 	frātrēsque, et aeger populus ēreptōs rogīs
	875 	iaculētur ignēs. saeculī crīmen vagor,
	876 	odium deōrum, iūris exitium sacrī,
	877 	quā lūce prīmum spīritūs hausī rudēs
	878 	iam morte dignus. redde nunc animōs parēs,
	879 	nunc aliquid audē sceleribus dignum tuīs.
	880 	ī, perge, properō rēgiam gressū pete:
	881 	grātāre mātrī līberīs auctam domum!
	882 	~chorus~#fāta sī liceat mihi
	883 	fingere arbitriō meō,
	884 	temperem Zephyrō levī
	885 	vēla, nē pressae gravī
	886 	spīritū antennae tremant.
	887 	lēnis et modicē fluēns
	888 	aura nec vergēns latus
	889 	dūcat intrepidam ratem;
	890 	tūta mē mediā vehat
	891 	vīta dēcurrēns viā.
	892 	Cnosium rēgem timēns
	893 	astra dum dēmēns petit,
	894 	artibus fīsus novīs,
	895 	certat et vērās avēs
	896 	vincere ac falsīs nimis
	897 	imperat pinnīs puer,
	898 	nōmen ēripuit fretō.
	899 	callidus medium senex
	900 	Daedalus lībrāns iter
	901 	nūbe sub mediā stetit
	902 	ālitem expectāns suum
	903 	(quālis accipitris minās
	904 	fugit et sparsōs metū
	905 	colligit fētūs avis),
	906 	dōnec in pontō manūs
	907 	mōvit implicitās puer
	908 	compede audācis viae.
	909 	quidquid excessit modum
	910 	pendet īnstabilī locō.
	911 	sed quid hoc? postēs sonant,
	912 	maestus et famulus manū
	913 	rēgius quassat caput.—
	914 	ēde quid portēs nōvī.
	915 	~nūntius~#praedicta postquam fāta et īnfandum genus
	916 	dēprēndit ac sē scelere convictum Oedipus
	917 	damnāvit ipse, rēgiam īnfēstus petēns
	918 	invīsa properō tēcta penetrāvit gradū,
	919 	quālis per arvā Libycus īnsānit leō,
	920 	fulvam minācī fronte concutiēns iubam.
	921 	vultus furōre torvus atque oculī trucēs,
	922 	gemitus et altum murmur, et gelidus fluit
	923 	sūdor per artūs, spūmat et volvit minās
	924 	ac mersus altē magnus exundat dolor.
	925 	sēcum ipse saevus grande nescioquid parat
	926 	suīsque fātīs simile. “quid poenās moror?”
	927 	aït “hoc scelestum pectus aut ferrō petat
	928 	aut fervidō aliquis igne vel saxō domet.
	929 	quae tigris aut quae saeva vīsceribus meīs
	930 	incurret āles? ipse tū scelerum capāx,
	931 	sacer Cithaerōn, vel ferās in mē tuīs
	932 	ēmitte silvīs, mitte vel rabidōs canēs—
	933 	nunc redde Agāvēn. anime, quid mortem timēs?
	934 	mors innocentem sōla Fortūnae ēripit.”
	935 	haec fātus aptat impiam capulō manum
	936 	ēnsemque dūcit. “itane? tam magnīs brevēs
	937 	poenās sceleribus solvis atque ūnō omnia
	938 	pēnsābis ictū? moreris: hoc patrī sat est;
	939 	quid deinde mātrī, quid male in lūcem ēditīs
	940 	nātīs, quid ipsī, quae tuum magnā luit
	941 	scelus ruīnā, flēbilī patriae dabis?
	942 	solvendo nōn es! illa quae lēgēs ratās
	943 	Nātūra in ūnō vertit Oedipodā, novōs
	944 	commenta partūs, supplicīs eadem meīs
	945 	novētur. iterum vīvere atque iterum morī
	946 	liceat, renāscī semper ut totiēns nova
	947 	supplicia pendās.—ūtere ingeniō, miser!
	948 	quod saepe fierī nōn potest fīat diū;
	949 	mors ēligātur longa. quaerātur via
	950 	quā nec sepultīs mixtus et vīvīs tamen
	951 	exēmptus errēs: morere, sed citrā patrem.
	952 	cūnctāris, anime? subitus ēn vultūs gravat
	953 	profūsus imber ac rigat flētū genās—
	954 	et flēre satis est? hāctenus fundent levem
	955 	oculī liquōrem: sēdibus pulsī suīs
	956 	lacrimās sequantur. hī marītālēs statim
	957 	fodiantur oculī!” dīxit atque īrā furit:
	958 	ārdent minācēs igne truculentō genae
	959 	oculīque vix sē sēdibus retinent suīs;
	960 	violentus audāx vultus īrātus ferōx
	961 	iamiam ēruentis. gemuit et dīrum fremēns
	962 	manūs in ōra torsit; at contrā trucēs
	963 	oculī stetērunt et suam intentī manum
	964 	ultrō īnsequuntur, vulnerī occurrunt suō.
	965 	scrūtātur avidus manibus uncīs lūmina,
	966 	rādīce ab īmā funditus vulsōs simul
	967 	ēvolvit orbēs; haeret in vacuō manus
	968 	et fīxa penitus unguibus lacerat cavōs
	969 	altē recessūs lūminum et inānēs sinūs,
	970 	saevitque frūstrā plūsque quam satis est furit:
	971 	tantum est perīclum lūcis. attollit caput
	972 	cavīsque lūstrāns orbibus caelī plāgās
	973 	noctem experītur. quidquid effossīs male
	974 	dēpendet oculīs rumpit, et victor deōs
	975 	conclāmat omnēs: “parcite ēn patriae, precor:
	976 	iam iūsta fēcī, dēbitās poenās tulī;
	977 	inventa thalamīs digna nox tandem meīs.”
	978 	rigat ōra foedus imber, et lacerum caput
	979 	largum revulsīs sanguinem vēnīs vomit.
	980 	~chorus~#fātīs agimur: cēdite fātīs.
	981 	nōn sollicitae possunt cūrae
	982 	mūtāre ratī stāmina fūsī.
	983 	quidquid patimur mortāle genus,
	984 	quidquid facimus venit ex altō,
	985 	servatque suae dēcrēta colūs
	986 	Lachesis dūrā revolūta manū.
	987 	omnia certō trāmite vādunt,
	988 	prīmusque diēs dedit extrēmum.
	989 	nōn illa deō vertisse licet,
	990 	quae nexa suīs currunt causīs.
	991 	it cuique ratus prece nōn ūllā
	992 	mōbilis ōrdō. multīs ipsum
	993 	metuisse nocet, multī ad fātum
	994 	vēnēre suum dum fāta timent.
	995 	sonuēre forēs, atque ipse suum
	996 	duce nōn ūllō mōlītur iter
	997 	lūminis orbus.
	998 	~oedipus~#bene habet, perāctum est: iūsta persolvī patrī.
	999 	iuvant tenebrae. quis deus tandem mihi
	1000	plācātus ātrā nūbe perfundit caput?
	1001	quis scelera dōnat? cōnscium ēvāsī diem.
	1002	nīl, parricīda, dexterae dēbēs tuae:
	1003	lūx tē refūgit. vultus Oedipodam hic decet.
	1004	~chorus~#ēn ecce, rapidō saeva prōsiluit gradū
	1005	Iocasta vēcors, quālis attonita et furēns
	1006	Cadmēa māter abstulit nātō caput
	1007	sēnsitve raptum. dubitat afflīctum alloquī,
	1008	cupit pavetque. iam malīs cessit pudor,
	1009	sed haeret ōre prīma vōx.
		~iocasta~#quid tē vocem?
	1010	nātumne? dubitās? nātus es: nātum pudet.
	1011	invīte loquere nāte. quō āvertis caput
	1012	vacuōsque vultūs?
	    	~oedipus~#quis fruī tenebrīs vetat?
	1013	quis reddit oculōs? mātris, ēn mātris sonus!
	1014	perdidimus operam. congredī fās amplius
	1015	haud est nefandōs. dīvidat vastum mare
	1016	dirimatque tellūs abdita, et quisquis sub hōc
	1017	in alia versūs sīdera ac sōlem āvium
	1018	dēpendet orbis alterum ex nōbīs ferat.
	1019	~iocasta~#fātī ista culpa est: nēmo fit fātō nocēns.
	1020	~oedipus~#iam parce verbīs, māter, et parce auribus:
	1021	per hās reliquiās corporis truncī precor,
	1022	per inauspicātum sanguinis pignus meī,
	1023	per omne nostrī nōminis fās ac nefās.
	1024	~iocasta~#quid, anime, torpēs? socia cūr scelerum dare
	1025	poenās recūsās? omne cōnfūsum perīt,
	1026	incesta, per tē iūris hūmānī decus:
	1027	morere et nefāstum spīritum ferrō exige.
	1028	nōn sī ipse mundum concitāns dīvum sator
	1029	corusca saevā tēla iaculētur manū,
	1030	umquam rependam sceleribus poenās parēs
	1031	māter nefanda. mors placet: mortis via
	1032	quaerātur. agedum, commodā mātrī manum,
	1033	sī parricīda es: restat hoc operī ultimum.
	1034	—rapiātur ēnsis. hōc iacet ferrō meus
	1035	coniūnx—quid illum nōmine haud vērō vocās?
	1036	socer est. utrumne pectorī īnfīgam meō
	1037	tēlum an patentī condītum iugulō imprimam?
	1038	ēligere nescīs vulnus: hunc, dextra, hunc pete
	1039	uterum capācem, quī virum et nātōs tulit.
	1040	~chorus~#iacet perēmpta. vulnerī immoritur manus
	1041	ferrumque sēcum nimius ēiēcit cruor.
	1042	~oedipus~#Fātidice tē, tē praesidem vērī deum
	1043	compello: sōlum dēbuī fātīs patrem;
	1044	bis parricīda plūsque quam timuī nocēns
	1045	mātrem perēmī: scelere cōnfecta est meō.
	1046	ō Phoebe mendāx, fāta superāvī impia.
	1047	pavitante gressū sequere fallentēs viās;
	1048	suspēnsa plantīs efferēns vestīgia
	1049	caecam tremente dexterā noctem rege.
	1050	—ingredere praeceps, lūbricōs pōnēns gradūs,
	1051	ī profuge vāde—siste, nē in mātrem incidās.
	1052	quīcumque fessī pectore et morbō gravēs
	1053	sēmianima trahitis corpora, ēn fugiō, exeō:
	1054	relevāte colla, mītior caelī status
	1055	post terga sequitur. quisquis exīlem iacēns
	1056	animam retentat, vīvidōs haustūs levis
	1057	concipiat. īte, ferte dēpositīs opem:
	1058	mortifera mēcum vitia terrārum extrahō.
	1059	violenta Fāta et horridus Morbī tremor,
	1060	Maciēsque et ātra Pestis et rabidus Dolor,
	1061	mēcum īte, mēcum. ducibus hīs ūtī libet.